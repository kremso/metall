<div><div>
<p>Pamiatka je najstaršou stojacou rotundou nielen na Slovensku, ale zrejme aj v celej strednej Európe. Zreštaurovaný kostolík sprístupnia verejnosti.</p>
<p>NITRIANSKA BLATNICA. Jednu z najstarších sakrálnych stavieb na Slovensku sprístupnia po ukončení reštaurátorských prác verejnosti. Ľudia tak uvidia pamiatku, ktorá nemá v strednej Európe obdoby.</p>
<p>Rotunda svätého Juraja dokázala prekvapiť odborníkov, pretože donedávna si mysleli, že vznikla v 11. storočí a len stojí na starších základoch.</p>
<p>Reštaurátori však zistili, že celá rotunda je staršia, pochádza z predrománskeho obdobia, pravdepodobne z Veľkej Moravy. Objavili totiž múry a niekoľko ďalších nálezov z konca 9. storočia.</p>
<p>To dokazuje, že v Nitrianskej Blatnici majú najstaršiu zachovanú stojacu rotundu nielen na Slovensku, ale aj v strednej Európe.</p>
 Vek pamiatky zistili, keď chceli montovať bleskozvod 
<p>Pozoruhodný je aj spôsob, akým sa zistil skutočný vek rotundy. Kostolík sv. Juraja do roku 1973 evidovali ako renesančnú kaplnku. Páter František Jurík, ktorý spravoval farnosť v Nitrianskej Blatnici, chcel urobiť bleskozvod a iné zabezpečovacie práce. Napísal preto na pamiatkový ústav, odkiaľ poslali odborníkov na prieskum stavby.</p>
<p>„Keď kopali jamu na uzemnenie bleskozvodu, narazili na kostry. Na základe toho vstúpil do celého skúmania Archeologický ústav Slovenskej akadémie vied v Nitre,“ hovorí hlavný reštaurátor Jozef Dorica.</p>
<p>Rozsiahly archeologický výskum začal v roku 1974 a trval šesť rokov. Z neho pochádzala aj domnienka, že múry rotundy sú z 11. storočia a stoja na starších základoch.</p>
<p>Reštaurovanie, ktoré začalo pred tromi rokmi potvrdilo, že celá rotunda je pravdepodobne z konca 9. storočia.</p>
<p>Hlavný reštaurátor Jozef Dorica v rotunde.</p>
<p>FOTO - TOMÁŠ HOLÚBEK</p>
 Múry zachované, akoby murár odišiel len včera 
<p>Pôvodné veľkomoravské múry stoja až do výšky 565 centimetrov, čo je podľa odborníkov ojedinelé a unikátne. Zachované sú navyše bez akýchkoľvek vtedajších stavebných zásahov.</p>
<p>„Do pôvodnej hmoty z najstaršieho obdobia nebol robený žiaden zásah. Došlo len k deštrukciám, ktoré spôsobil čas, nie človek,“ povedal Jozef Dorica.</p>
<p>Na mieste odborníci našli aj pôvodné okno, červený konsekračný kríž s predĺženým vertikálnym ramenom a fragmenty zachovalých omietok. Niektoré z nich podľa Doricu vyzerajú, akoby z nich murár „len včera“ odtiahol svoju lyžicu.</p>
<p>„Okien v rotunde vôbec nebolo veľa – nepredpokladáme, že boli na severnej strane, v južnej lodi boli len dve okná a nejaké možno bolo aj nad vchodom. Zaujímavé je, že okná nemali žiadnu výplň, bol tam len okenný otvor a tadiaľ lietali vtáky, muchy či včely,“ hovorí Jozef Dorica.</p>
<p>Všetky tieto nálezy potvrdili teóriu, že pôvodná rotunda pochádza už z druhej polovice alebo poslednej štvrtiny 9. storočia.</p>
<p>Až objavenie pôvodného okna zmenilo názor odborníkov na to, z akého obdobia rotunda pochádza.</p>
<p>FOTO - TOMÁŠ HOLÚBEK</p>
 Sprístupnia 1 100 rokov staré časti 
<p>Reštaurátori po skončení reštaurátorských prác na budúci rok ponechajú v interéri múry v pôvodnom stave odkryté.</p>
<p>Verejnosť tak uvidí stavebné časti staré 1 100 rokov.</p>
<p>Ľudia už teraz pamiatku nevynechávajú, k rotunde najčastejšie chodia počas turistických výstupov na vrch Marhát.</p>
<div>
<div>
 Rotunda sv. Juraja 
<p>Patrila k veľkomoravskému dvorcu, neskôr k osade, ktorá v 13. storočí z nejasných dôvodov zanikla.</p>
<p>Predpokladá sa, že ľudia z osady zostúpili do nižších polôh, do oblastí vzdialených od rotundy asi šesť kilometrov, kde dnes leží Nitrianska Blatnica.</p>
<p>Rotunda pustla, stávali sa z nej ruiny. Pozoruhodné však je, že počas prvých zhruba štyristo rokov existencie rotundy na nej neurobili žiadne stavebné zásahy.</p>
<p>Až v prvej tretine 16. storočia (okolo roku 1530) ju niekto opravil. Neskorší barokový výraz pritom potlačil najstaršie charakteristické znaky rotundy.</p>
<p>V 16. storočí tiež založili tradíciu svätojurajských pútí, ktorá pretrvala dodnes. Jozef Dorica upozornil, že púte nemohla odštartovať Mária Thurzová, ako to uvádzajú niektoré zdroje, lebo tá už v tom čase nežila.</p>
<p>Tomáš Holúbek</p>
</div>
</div>
</div></div>